Information till företag om LIA
(Lärande i arbete)
Anordnare: Chas Academy
LIA-period: 10 november 2025 – 26 april 2026
Vad är LIA?
LIA (Lärande i arbete) är en kurs inom yrkeshögskolan där den studerande gör praktik på en arbetsplats. Syftet är att ge
praktisk erfarenhet och fördjupa kunskaperna inom det yrkesområde utbildningen förbereder för. Kursen har en fastställd
kursplan med tydliga lärandemål som den studerande ska uppfylla under perioden. Be att få kursplaner av den studerande
för att se vad kursen innehåller.
Det är den studerande som bär huvudansvaret för att målen uppnås, men handledaren på företaget förväntas bidra med
stöd och vägledning. Eftersom varje arbetsplats är unik finns det ingen standardlösning – varje LIA behöver planeras utifrån
de specifika förutsättningar som finns hos er.
Inför LIA-perioden hålls därför ett planeringsmöte mellan den studerande och handledaren. Tillsammans fyller ni i en så
kallad LIA-planering, där det tydliggörs hur de aktuella arbetsuppgifterna ska bidra till att uppfylla kursmålen. Planeringen
leds av den studerande, men handledaren förväntas stötta både i planeringen och under själva LIA-perioden för att uppfylla
målen.
Syftet med LIA
● Ge den studerande insyn i yrkesrollen, arbetssätt och tekniker.
● Skapa möjligheter att tillämpa sina kunskaper i praktiken.
● Utveckla yrkesmässiga färdigheter och öka anställningsbarheten.
● Bygga broar mellan utbildning och arbetsliv.
Handledning – vad förväntas av företaget?
Chas Academy ställer krav på att varje studerande har en utsedd handledare på plats under sin LIA.
Krav på handledning:
● Minst 1 timme per vecka av aktiv handledning.
● Den aktiva handledningen kan ske i form av:
○ Individuella samtal
○ Codealongs
○ Workshops eller föreläsningar
○ Gemensamma möten (t.ex. standups eller sprintplanering)
Flera studerande kan handledas samtidigt vid gemensamma inslag.
● Handledaren ska vara tillgänglig cirka 15 timmar per vecka för enklare frågor och informellt stöd.
Vanliga frågor
Kostar det någonting?
Nej. LIA är statsfinansierad och medför inga kostnader för företaget.
Får man anställa den studerande under LIA?
Ja, men vi rekommenderar att ni möjliggör för den studerande att ta sin examen genom att vara flexibla med
arbetsuppgifter den första tiden.
Kan man ta in flera studerande samtidigt?
Ja. Det är vanligt och ofta uppskattat. Det sparar handledningstid och skapar trygghet för de studerande, som får någon att
bolla problem med innan de vänder sig till handledaren.
Hur mycket kan studenterna?
Mycket. LIA är den näst sista kursen i utbildningen. För att få påbörja LIA krävs att alla kurser från år 1 är avklarade.
Studerande är vana vid att arbeta i team och är generellt mycket självgående.
Vad händer om det inte fungerar?
Om LIA inte fungerar kontaktar du Chas Academy. Många utmaningar går att lösa tillsammans. Om det inte är möjligt hjälper
vi den studerande att hitta en ny LIA-plats.
Måste handledaren sätta betyg?
Nej. Det är utbildningsledningen som sätter betyget. Däremot ombeds handledaren fylla i en handledarbedömning i slutet
av perioden som ett underlag för betygssättningen.
Kommer Chas Academy till kontoret under LIA?
Ja. Vi genomför ett LIA-besök. Besöket är inte av kontrollerande karaktär och används inte som bedömningsunderlag. Det är
en stödinsats som syftar till att svara på frågor och föreslå förbättringar om det uppstår hinder under LIA-perioden.
Får vi eller den studerande någon ersättning?
Nej. LIA är en del av utbildningen och berättigar inte till ersättning. Den studerande kan dock få studiemedel från CSN.
Många företag ser LIA som ett kostnadseffektivt sätt att rekrytera.
Vad gör jag om jag vill ta in en studerande på LIA nu? Vad blir nästa steg?
Den studerande registrerar själv LIA-platsen i vårt system och anger dig (eller en kollega) som handledare. Därefter skickas
en digital LIA-överenskommelse ut för signering. Överenskommelsen är inte bindande, utan fungerar som ett tydliggörande
av båda parters ansvar. Studerande har möjlighet att byta plats innan LIA-perioden startar, om en annan möjlighet uppstår.
Vi rekommenderar även att du genomför en webbkurs som Myndigheten för Yrkeshögskolan har byggt, så att du känner dig
väl förberedd när LIA väl startar: https://viewer.nanorlearning.com/lesson/8ufbl0TRCOOqHzbg/1009389/11276880
Kontakt
Vid frågor, vänligen kontakta oss på Chas Academy.
