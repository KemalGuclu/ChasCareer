This is Yrkeshögskolan
ChatGPT Image 5 okt. 2025 14_38_25.png

Att studera vid en yrkeshögskola (YH) skiljer sig från universitetet. Utbildningen är kortare och mer praktiskt inriktad, men en examen räcker inte i sig för att ta sig in på arbetsmarknaden. Det är roligt att plugga på YH, men faktum är att du behöver göra mer än att bara få godkända betyg för att komma ut i jobb. När vi träffar nya företag ute i arbetslivet brukar vi fråga vad de tycker är viktigast för studerande att ha med sig från en YH-utbildning. Givetvis varierar svaren från fall till fall, men för att summera vad de allra flesta säger:

Extremt viktigt: Praktiska färdigheter och egna kontakter

Viktigt: Nyfikenhet och driv att lära på egen hand

Inte alls viktigt: Höga betyg och djupa teoretiska kunskaper

Om du är van vid att plugga på gymnasiet eller universitetet –eller någon annan mer traditionell skolform – måste du alltså ställa om. Du måste tänka helt annorlunda när du prioriterar din tid och energi under studietiden hos oss, men det fixar du. Här kommer några snabba tips för en lyckad YH-resa: 

1. Lär dig hantverkets grunder – snabbt
Under utbildningen kommer du att lära dig mycket tekniskt, men absolut inte allt. Programmet är intensivt och krävande, men det är viktigt att förstå att två år inom tech motsvarar en grundkurs i branschens ögon. Ha därför rimliga förväntningar på dig själv, och lägg pluggandet på en rimlig nivå som går att balansera med dina övriga prioriteringar. 

Utbildningen är inte till för att göra dig ”fullärd”, utan för att ge dig precis tillräckligt mycket kunskap för att du självständigt ska kunna fortsätta utvecklas efter examen. Målet är att du ska stå stadigt på en solid grund när du tar dina första, stapplande steg ut i arbetslivet. Utforska gärna många olika tekniker och områden, även utanför kursplanens ramar.

När du kommer ut i branschen kommer du snart att märka att de flesta företag använder en blandning av språk, tekniker och verktyg som skiljer sig från det du har arbetat med under utbildningen. Tänk därför bredd snarare än djup. Lär dig lite om mycket, inte mycket om lite, och se till att vara snäll mot dig själv när du sitter och pluggar. Om du läser kraven i kursplanerna noga kommer du se att du faktiskt inte måste kunna allt på djupet. Oftast räcker det med att skrapa på ytan för att klara kursmålen. Det är så det är uttänkt!

2. Bygger ett eget kontaktnät
Teknisk kompetens är viktigt, men det är ditt driv, din nyfikenhet och ditt engagemang som väcker intresse på riktigt. För att kunna visa vem du är behöver du dock människor som ser din potential och kan öppna dörrar för dig ute i branschen.

Med andra ord behöver du dina egna kontakter för att ens få möjligheten. Att skaffa sig kontakter kan låta avancerat och tidskrävande, men i själva verket är det inte en stor sak. Vi förväntar oss inte att du ska bli värsta minglaren, eller att du ska ha 2000 rykande heta kontakter på LinkedIn, men vi hoppas att du förstår hur viktigt det är att vara känd för några väl valda personer i arbetslivet. Även om dina kontakter inte kan erbjuda dig LIA eller jobb direkt, känner de ofta någon som kan det. Det gör hela skillnaden att känna lite folk när det är dags för dig att söka LIA och jobb!

3. Lär dig sälja in dig själv – utan att vara "säljig"
Under din tid hos oss kommer du att möta många människor från arbetslivet – i intervjuer, på meetups och vid studiebesök. Under dessa möten kan du förvänta dig många nyfikna frågor av typen “Vad tycker du är roligast med tech då?” och "Vad gjorde du innan du börja plugga?". Frågorna är inte artigt ställda, utan ett sätt för företagspersonerna att få en bild av dig som person. De vill se vem du är, och om du som person skulle kunna passa på deras arbetsplats. Frågorna ska alltså ses som mycket positiva köpsignaler, så det gäller att öva på hur man besvarar dem.

När du får en nyfiken fråga av en företagsperson ska du förstås inte börja babbla på om dig själv som en telefonförsäljare – eller lyfta dig själv till skyarna. Tvärt om rekommenderar vi att du lyssnar mer än du pratar, och att du säljer in din ödmjukhet och potential, snarare än vad du är bra på. Du må vara tekniskt skicklig jämfört med andra i klassen, men kom ihåg att du pratar med någon som spelar i en helt annan liga! Fokusera därför på att lära dig presentera dig själv på ett sätt som känns äkta, ödmjukt och att du visar vem du faktiskt är. Ställ nyfikna motfrågor och lyssna aktivt med fler följdfrågor.

Med andra ord handlar införsäljningen av dig själv inte om vad du säger, utan vad du signalerar. Förbered dig på mötet med framtida arbetsgivare, öva på de vanligaste frågorna framför spegeln och i rollspel med dina medstuderande, så undviker du att missa de chanser som dyker upp längs vägen.